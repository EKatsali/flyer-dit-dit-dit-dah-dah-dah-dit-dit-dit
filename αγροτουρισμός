Αγροτουρισμός: Τι είναι και γιατί μας ενδιαφέρει.

Ο αγροτουρισμός είναι μία ειδική μορφή τουρισμού υπαίθρου κατά την οποία οι τουρίστες έρχονται κοντά στη φύση και τις γεωργικές εργασίες. Πρόκειται για κάτι διαφορετικό και ιδιαίτερο αφού ο επισκέπτης αφενός μένει σε αγρόκτημα/ξενώνα/φάρμα σε λιτό περιβάλλον και τοπικό χαρακτήρα και αφετέρου συμμετέχει ενεργά σε αγροτικές εργασίες και ασχολίες.

Οι κύριες δραστηριότητες του επισκέπτη είναι:
Συμμετοχή σε αγροτικές εργασίες και παραγωγές, όπως είναι το μάζεμα της ελιάς και η παραγωγή του πολύτιμου ελαιόλαδου, η διαδικασία του τρύγου για την παραγωγή κρασιού ή τσίπουρου κλπ.
Συμμετοχή σε κτηνοτροφικές εργασίες, όπως η φροντίδα των ζώων (βοσκή, άρμεγμα, καθαριότητα) αλλά και οι τυροκομικές δραστηριότητες για την παραγωγή τυριού και γιαουρτιού.
Σύνδεση με το πολιτιστικό περιβάλλον αγροτικών περιοχών, κάνοντας περιηγήσεις και επισκέψεις σε μοναστήρια, μουσεία, αρχαιολογικούς χώρους, παραδοσιακούς οικισμούς, εργαστήρια χειροτεχνίας ή κεραμικής κα.
Παρατήρηση του οικοσυστήματος δηλαδή των πουλιών, της πανίδας, επισκέψεις σε υγροβιότοπους κλπ.
Παίρνει μέρος σε δραστήρια αθλήματα, όπως είναι η πεζοπορία, το ράφτινγκ, η ιππασία, το κυνήγι, η ορειβασία, το ψάρεμα.
Κάνει μαθήματα για τα τοπικά προϊόντα και τη ντόπια κουζίνα όπως πίτες, γλυκά του κουταλιού, κομπόστες, ζυμωτό ψωμί, μαρμελάδες, λικέρ, αλλά και μαθήματα για τους παραδοσιακούς χορούς, την οινοποιεία κλπ.
Σκοπός & Οφέλη που έχει ο αγροτουρισμός
Για τους τουρίστες:
Ο αγροτουρισμός προσφέρει τη δυνατότητα στους κατοίκους των αστικών περιοχών, να έρθουν κοντά στη φύση, να τη βιώσουν, να πάρουν ντόπιο πρωινό με το κελάηδημα των πουλιών, να φιλοξενηθούν σε φάρμες και να απολαύσουν δραστηριότητες στην ύπαιθρο. Επίσης, δίνει την ευκαιρία να γνωρίσουν την καθημερινή ζωή των κατοίκων αγροτικών περιοχών, τους τόπους της χώρας και την πολιτιστική της κληρονομιά, με σεβασμό στο περιβάλλον και την παράδοση. Όλα αυτά επιτυγχάνονται με τις παραπάνω δραστηριότητες αλλά και με την ίδια την ανάγκη και επιθυμία που έχει ο επισκέπτης μέσα του.

Για του αγρότες:
Ο αγροτουρισμός συμπληρώνει και ενισχύει το αγροτικό εισόδημα του αγροτικού πληθυσμού και βελτιώνει την ποιότητα ζωής και εργασίας τους. Επιπλέον, τους προσφέρει την επιθυμία ή και την ικανοποίηση να αναδείξουν τα καλά του τόπου τους αλλά και τη δική τους καθημερινότητα και τον παραδοσιακό τρόπο ζωής.

Για την κοινωνία, το περιβάλλον, τον τόπο και τη χώρα, ο αγροτουρισμός:
Αναπτύσσει την τοπική κοινωνία
Ενισχύει την επιχειρηματικότητα
Συμβάλλει στην παραγωγή τοπικών προϊόντων και στη συνέχεια της
Βελτιώνει την ελκυστικότητα των αγροτικών περιοχών
Αναδεικνύει και διατηρεί τέχνες, έθιμα και παραδόσεις, παραδοσιακές εκδηλώσεις κλπ.
Προστατεύει το φυσικό περιβάλλον και αναπτύσσει την αίσθηση του σεβασμού προς αυτό
Διατηρεί την αρχιτεκτονική κληρονομιά
Ενισχύει τα τοπικά αγροτικά και βιοτεχνικά προϊόντα
Συνδέει ανθρώπους μεταξύ αστικών κέντρων και απομονωμένων περιοχών
Προβάλλει την πολιτιστική κληρονομιά, την παράδοση και τη μοναδικότητα της περιοχής
Δίνει προοπτικές ζωής στους νέους αυτών των περιοχών και παράλληλα συγκρατεί τους αγροτικούς κατοίκους στον τόπο διαμονής τους


Ο αγροτουρισμός στην Ελλάδα
Οι χώρες με τη μεγαλύτερη αγροτουριστική ανάπτυξη είναι η Γαλλία, η Γερμανία και η Ισπανία. Η βασική ιδιαιτερότητα αυτού του είδους τουρισμού είναι η διαμονή σε φάρμα στην ύπαιθρο, κάτι στο οποίο όμως δεν ανταποκρίνεται στον ίδιο βαθμό η χώρα μας.

Το ξέρω ότι ίσως σου ακούγεται παράλογο!

Η Ελλάδα διαθέτει μεγάλο κεφάλαιο προς αξιοποίηση όπως: τεράστιο πολιτιστικό πλούτο, ανεξάντλητους φυσικούς πόρους και γεωφυσικά στοιχεία, πολλές αγροτικές περιοχές, αναρίθμητα ποιοτικά τοπικά προϊόντα, τέχνες και παραδόσεις – στοιχεία τα οποία την καθιστούν μοναδική και φημισμένη. Αν λοιπόν, δημιουργηθούν κατάλληλες υποδομές και προσαρμογές στα δεδομένα του ελληνικού τοπίου, τότε ο Ελληνικός Αγροτουρισμός μπορεί να βελτιωθεί σε μεγάλο βαθμό και να ανταγωνιστεί τους υπόλοιπους.

Η όλη φιλοσοφία του αγροτουρισμού βασίζεται στην άμεση σχέση του κατοίκου της υπαίθρου, της φύσης και του επισκέπτη/ταξιδευτή που γίνεται ο φιλοξενούμενος του.

Είναι αναμφισβήτητα μία ιδιαίτερη προσέγγιση διακοπών, όπου οι λάτρεις του αυθεντικού και του ανεξερεύνητου μπορούν να απολαύσουν όλα όσα μας χαρίζει η φύση απλόχερα.


Vonitsas, Σεπ 27, 2019 | Travel, Αγροτουρισμός
